\section{Ongelmanratkaisuprosessi}

Tässä osiossa esittellään ensin yleinen ongelmanratkaisuprosessi, minkä jälkeen
sitä sovelletaan ohjelmointiin.

\subsection{Yleinen ongelmanratkaisuprosessi}

Yleistä ongelmanratkaisuprosessia on tutkittu pitkään ja se on sovellettavissa
monelle alalle, myös ohjelmointiin. Descartes, Hyman ja Anderson ovat
muodostaneet yleiselle ongelmanratkaisuprosessille rungon, jossa on
seuraavanlaisia piirteitä \cite{Gries:1974:WTI:953057.810447}.

Mitään asiaa ei tule koskaan hyväksyä totena ellei sille ole varmaa ja
perusteltua tietoa. Jos asian paikkaansapitävyyttä ei tiedetä, sen ei pidä
olettaa olevan totta. Tästä on apua varsinkin silloin, kun etsitään tietoa
ongelmaan ja sen ratkaisutavoista. Lähteiden taustat tulee tarkistaa huolella
ennen kuin aletaan soveltaa saatua tietoa. Korjaaminen voi olla haastavaa, jos
on sovellettu virheellistä tietoa.

Vaikeat asiat tulee jakaa niin moneen osaan kuin mahdollista. Pieniä asioita on
helpompi hallita kuin isoja. Tämän seurauksena yhden ison ongelman sijaan on
monta pientä ongelmaa, jotka voi olla hyvinkin helppoja ratkaista. Voi olla
hyvinkin mahdollista, että pienemmät ongelmat ovat entuudestaan tuttuja, joten
niihin löytyy nopeasti ratkaisu.

Toiset ongelmat ovat haastavampia kuin toiset. Kannattaa ensin ratkaista helpot
ongelmat ja sitten vaikeammat. Helpot ongelmat voivat olla nopeita ratkaista ja
niiden ratkaiseminen tuo itsevarmuutta vaikeampien ongelmien parissa.

Johtopäätöksessä tulee ilmaista kaikki ongelmaan liittyvät seikat sekä sen tulee
olla niin yleispätevä, ettei sitä voi sivuuttaa. Kaikki ongelmaan liittyvät
asiat tulee esitellä ja ne tulee ilmaista siten, ettei niitä voi tulkita väärin.

Aluksi on tärkeä käydä kaikki ongelman yksityiskohdat nopeasti moneen kertaan
lävitse, jotta kokonaiskuva ongelmasta selviää. Esimerkiksi ruuanvalmistuksessa
on syytä käydä kaikki vaiheet lävitse, jotta tiedetään, mitä aineksia ja
välineitä tarvitsee ostaa tai ottaa esille. Tämän jälkeen ongelma on
yksinkertaista jakaa moneen osaan. Ruokareseptit on jaettu pienempiin
yksinkertaisiin vaiheisiin.

Esimerkiksi tutkielman kirjoittamiseen voidaan soveltaa yleistä
ongelmanratkaisuprosessia. Ensin on saatava yleiskuva aiheesta, joka voisi olla
esimerkiksi, tietokonepelien vaikutus opiskeluun. Kun on yleiskuva, niin siitä
voi kaivaa esiin pääpiirteet, joita ovat esimerkiksi millaisia
tietokonepelityyppejä on. Pääpiirteet voidaan jakaa pienempiin alilukuihin,
kuten väkivaltaa sisältävät pelit ja opetuspelit. Lopuksi tehdään yhteenveto,
jossa kerrataan ongelmakohdat ja tutkimustulokset. Tässä on ensin jaettu isommat
kokonaisuudet pienempiin ja vielä pienempiin osiin, jotka on sitten kirjoitettu
auki.

\subsection{Ohjelmointiin soveltaminen}

Yleinen ongelmanratkaisuprosessi on sovellettavissa ohjelmointiin ja sen
seuraaminen tuo ohjelmointiin määrätietoisuutta ja selkeyttä.

\subsubsection{Griesin analogia}

Gries esittelee hyvän analogian ohjelmointiin liittyvästä
ongelmanratkaisuprosessista \cite{Gries:1974:WTI:953057.810447}:

\begin{quotation}
``Kaapinvalmistuskurssilla ohjaaja esittelee sahan, työtason, vasaran ja
muutaman muun työkalun muutamassa minuutissa. Tämän jälkeen hän näyttää
kauniin valmiin kaapin ja antaa opiskelijoille pari viikkoa aikaa tehdä oma
kaappi. Ajattelisit ohjaajan olevan hullu!''
\end{quotation}

Analogia kuvaa hyvin ohjelmoinnin opetusta. Opiskelijoille annetaan työkalut ja
näytetään pari esimerkkiohjelmaa, mutta ei kerrota, miten esimerkkiohjelmat on
toteutettu ja miksi. Tämän tyyppinen opetus rikkoo yleisen
ongelmanratkaisuprosessin pääpiirteitä.

Ongelmalähtöisessä opetuksessa opiskelijoille tulee kuvata ensin ongelma ja
sitten näyttää miten sitä lähdetään pilkkomaan pienempiin ongelmapalasiin. Tämän
jälkeen tulee kertoa, mitä ohjelmointirakenteita käytetään minkäkin osaongelman
kohdalla. Lopulta opiskelijalle on selvää, mistä ohjelma koostuu ja miksi
mikäkin rakenne on kuhunkin kohtaan valittu.

\subsubsection{Mañana-periaate}

Tämä luku käsittelee Mañana-periaatetta, joka pohjautuu lähteeseen
\cite{Caspersen:2006:NPO:1176617.1176741}.

Yksi tapa soveltaa yleistä ongelmanratkaisuprosessia on jakaa vaikeammat asiat
aliohjelmakutsujen taakse ja toteuttaa varsinaiset aliohjelmat myöhemmin. Tähän
ideaan pohjautuu Mañana-periaate. Vaikea asia voi olla sellainen, johon
ohjelmoija ei keksi heti ratkaisua.

Vaikeat asiat eivät ole ainoa tilanne, jolloin tulee käyttää Mañanaa. Jos
ohjelmassa tulee vastaan jokin erikoistapaus, sille tulee tehdä oma aliohjelma.
Tälläinen erikoistapaus on esimerkiksi janan piirtämisessä tilanne, jossa
kummatkin päätepisteet ovat samassa koordinaatissa.

Ohjelmakoodia tulee aina välillä refaktoroida. Tällöin Mañanan mukaan
monimutkaiset koodinpätkät tulee sijoittaa omiin aliohjelmiin. Pitkät lauseet,
kuten usean vaiheen sisältävät ehtolauseet, tulee refaktoroida omiin
aliohjelmiin, jolloin koodi säilyy lyhyenä ja helpommin luettavana.

Jos jokin koodipätkä toistuu useaan kertaan, se tulee eriyttää aliohjelmaan.
Tällöin, jos kyseiseen pätkään tulee muutos, riittää, että ohjelmoija tekee
tarvittavan muutoksen vain yhteen paikkaan ja koko ohjelma toimii halutulla
tavalla. Sisäkkäisten silmukoiden kohdalla sisäsilmukan koodi tulee sijoittaa
omaan aliohjelmaan.

Mañana-periaatetta noudattaessa koodi säilyy helposti luettavana ja ohjelman
oikeellisuus on helppo todentaa. Suuremmat kokonaisuudet koostuvat pienistä
osista, joita on helppo tarkastella ja niiden toimivuus todentaa. Täten
suuremmat kokonaisuudet pystytään osoittamaan toimiviksi.

\subsubsection{Järjestelmällinen ohjelman kasaaminen}

\label{järjestelmällisyyteen pohjautuva ongelmanratkaisuprosessi}

Järjestelmällisen ohjelman kasaamisen näyttäminen opiskelijoille ohjaa
systemaattiseen ajatteluun ja noudattaa yleistä ongelmanratkaisuprosessia.
Tanskassa on tutkittu tätä varsin hyvin tuloksin
\cite{Caspersen:2006:NPO:1176617.1176741}.

Opiskelijoille annetaan rajapinta, joka ratkaisun pitää toteuttaa. Rajapinnan
pohjalta he luovat luokan ja metodirungot. Metodirunkojen tulee olla
mahdollisimman yksinkertaisia eli niiden pitää sisältää tarvittavat tiedot,
jotta koodi menee kääntäjästä lävitse. Jos metodi ei palauta mitään, se on
tyhjä, ja muussa tapauksessa se palauttaa tyhjää \texttt{null} tai \texttt{0}
tietotyypistä riippuen.

Tyhjän luokkarakenteen jälkeen luodaan testit. Testit ovat joko yksikkötestejä
tai aloittelijoiden tapauksessa pääohjelmaan kirjotettuja kutsuja, jotka
määrittelevät luokan toiminnan. Testien on mentävä kääntäjästä lävitse vaikkei
niiden ajaminen tuota oikeaa tulosta.

Testien jälkeen voidaan miettiä vaihtoehtoisia esitystapoja ilmentymämuuttujien
avulla. On tärkeää painottaa, että toteutusmalleja on useita erilaisia, joten
tässä vaiheessa on löydettävä ainakin kaksi erilaista vaihtoehtoa. Esimerkiksi
päivämäärän voi tallentaa päivinä, kuukausina ja vuosina tai päivinä ajanlaskun
alusta. Kun vaihtoehdot ovat selvillä, arvioidaan metodien toteutuksien
haastavuutta eri vaihtoehdoille. Pelkkien kuluneiden päivien antaminen on
todella yksinkertaista toteuttaa, kun taas päivissä, kuukausissa ja vuosissa
ilmoitettuna tarvitaan erilaisia tarkistuksia, jotta tieto on oikein.
Päivämäärän tulostaminen on taas helppoa, kun eri osat on tallennettu erikseen.

Eri esitysvaihtoehdoista valitaan keskimäärin helpoin toteuttaa. Luodaan
ilmentymämuuttujat alustuksineen ja määritellään raja-arvot, kuten kuukausissa
mahdolliset arvot ovat yhden ja kahdentoista välillä. Tämän jälkeen toteutetaan
metodit. Metodien toteuttamiseen Caspersen on selvittänyt hyvän algoritmin:

Metodien toteuttamisella ei ole järjestystä, mutta on suositeltavaa toteuttaa
ensin helpoin ja siirtyä sitten seuraavaksi helpompaan. Metodi on valmis, kun
siinä ei ole mitään refaktoroitavaa. On tärkeää pitää vain yksi metodi
kerrallaan työn alla, sillä siten mahdolliset ongelmat rajautuvat kyseiseen
metodiin.

\subsection{Opetukseen sisällyttäminen}

On erityisen tärkeää tuoda ongelmanratkaisuprosessi esille opetuksessa.
Oppikirjoista ei voi opetella tätä vaan tarvitaan vaihtoehtoisia
oppimateriaaleja, joita käsitellään tässä luvussa. Koko luku perustuu lähteeseen
\cite{Bennedsen:2008}.

Liitutaulun käyttö on yleistä matematiikan opetuksessa ja sitä voidaan hyödyntää
samoin ohjelmoinnin opetuksessa. Opiskelijat ovat mukana kehityksessä, joten he
voivat kommentoida ja ohjata toteutusta. Ongelmana liitutaulun käytössä on se,
että tila on todella rajallista, joten suurempia ohjelmia sillä ei voi esittää.

Piirtoheittimen käyttö ratkaisee tilan puuteen, mutta valmiiksi tehtyihin
kalvoihin opiskelijat eivät pääse vaikuttamaan. Ratkaisun esitystahti on
haastava pitää sopivana, jotta opiskelijat ymmärtävät varmasti, mitä missäkin
tehtiin ja miksi. Videotykiltä esitetyissä esimerkeissä on täsmälleen sama
ongelma, joten uusi teknologia ei ratkaise ongelmaa tällä tavoin.

Teknologia mahdollistaa tarvittavat olosuhteet. Liitutaulun käytössä opiskelijat
otetaan mukaan ja piirtoheitinkalvoihin saa tarpeeksi isoja kokonaisuuksia.
Tietokone ja videotykki mahdollistavat kehitystyökalujen käytön luennolla,
jolloin opiskelijat näkevät oikeanlaista ohjelmointia ja voivat itse vaikuttaa
lopputulokseen. Kuitenkin luento kestää vain määrätyn ajan, joten kovin
monimutkaisia ohjelmia ei voida esittää. Lisäksi opiskelija näkee
ohjelmointiprosessin vain kerran eikä hän voi palata siihen kuten esimerkiksi
kirjan esimerkkiin, jonka voi lukea monta kertaa.

Onneksi nykyään luennot on mahdollista nauhoittaa, jolloin opiskelijat voivat
katsoa luentovideon moneen kertaan, kunnes ymmärtävät miten ohjelmointiprosessi
toimi luennolla esitetyssä ongelmassa. Tämän jälkeen heidän on helppo palata
tarkistamaan kehitysprosessin eteneminen, kun tehtäviä tehdessä tarvitsevat
apua. Eri ihmisillä kestää eri aika sisäistää luennon asia, joten
kertausmahdollisuus on eduksi.

On tärkeää, että videoissa on sisällysluettelo, jolloin opiskelijat löytävät
helposti tarvitsemansa kohdan videosta. Mitä helpommin opiskelija saa videoilta
etsimänsä tiedon, sitä vähemmän kirjallisesta materiaalista on tarve etsiä
tiettyä asiaa.

Liian käsikirjoitetut luennot ovat huonoja, sillä silloin tilanne ei vastaa
todellisuutta ja opiskelijat voivat tylsistyä. Sopiva määrä improvisointia ja
mahdolliset virheet ovat hyväksi, koska silloin nähdään, että ohjelmoidessa on
luontaista tehdä välillä virheitä. Myös kääntäjän antamia virheilmoituksia on
syytä käsitellä, jotta ymmärretään, mistä virheet johtuvat.

Luennoilla on tärkeä näyttää myös refaktorointia. Aluksi tuetettu ratkaisu tekee
asiansa, mutta se ei välttämättä ole hyvää koodia. Refaktorointi on yleinen osa
ohjelmointia, joten se tulee tuoda siten myös esille ja näyttää miten
refaktoroidaan.

% TODO: selitä hyvä koodi

Olemassa olevan koodin lukeminen ja muokkaaminen ovat tavallisimpia tehtäviä
kelle tahansa ohjelmoijalle \cite{Kolling:2008}. Oppimisen kannalta on suotavaa
käydä lävitse muiden kirjottamaa koodia varhaisessa vaiheessa. Muiden koodin
korjaaminen auttaa hahmottamaan, mitkä ovat hyviä käytäntöjä ja mitä hyötyä on
siitä, että koodin ylläpidettävyys on hyvä.
